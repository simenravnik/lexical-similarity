Greek

Στ. Πέτσας: Μέχρι την άνοιξη θα έχουν αποδώσει οι κινήσεις μας στο μεταναστευτικό

«Το μεταναστευτικό είναι το μεγαλύτερο κοινωνικό πρόβλημα» δήλωσε μιλώντας στην τηλεόραση του ΣΚΑΪ ο κυβερνητικός εκπρόσωπος Στέλιος Πέτσας τονίζοντας ότι οι Έλληνες πρέπει να ξέρουν ότι το πρόβλημα δεν είναι επικοινωνιακό και ο συντονισμός όλων των φορέων της κυβέρνησης και τα αποτελέσματα δεν είναι θέμα μιας εβδομάδος.

Ο κ. Πέτσας σημείωσε ακόμη σχολιάζοντας τις δηλώσεις του κ. Τσαβούσογλου ότι το βασικό ζητούμενο είναι να ελέγξει η Τουρκία τους διακινητές στην επικράτειά της όχι να απειλεί ότι θα στείλει στην Ελλάδα και την Ευρώπη χιλιάδες πρόσφυγες και μετανάστες.

Ο κυβερνητικός εκπρόσωπος, διαβεβαίωσε, επίσης ότι με την πολιτική που ακολουθεί η κυβέρνηση στοχεύει ώστε να υπάρξουν μειωμένες ροές μέσα στο χειμώνα και να αυξηθεί ταυτόχρονα ο αριθμός επιστροφών κάτι το οποίο όπως είπε «δεν γινόταν στο παρελθόν με την κυβέρνηση ΣΥΡΙΖΑ».

Ο κ. Πέτσας απευθυνόμενος στις τοπικές κοινωνίες σημείωσε: «Όλοι καταλαβαίνουμε ότι η ελληνική κοινωνία έχει κουραστεί αλλά οι Έλληνες δεν γύρισαν ποτέ την πλάτη της στην ανθρωπιά» και τόνισε ότι αυτοί οι οποίοι προωθούνται στην ενδοχώρα είναι άνθρωποι με προσφυγικό προφίλ και οικογένειες.

Toποθετώντας το χρονοδιάγραμμα, ο κ. Πέτσας τόνισε ότι η κυβέρνηση χρειάζεται ένα διάστημα μέχρι την άνοιξη ώστε να έχουν αποδώσει όλες της οι κινήσεις.

Ο κυβερνητικός εκπρόσωπος αναφέρθηκε και στην οικονομική πολιτική της κυβέρνησης λέγονας πως «εμάς μας χαρακτηρίζει η συνέπεια» και σημειώνοντας επίσης ότι «χρήματα θα πάρουν όλοι οι Έλληνες καθώς η κυβέρνηση νοιάζεται για τους πολίτες και τις επιχειρήσεις».

Αναφερόμενος στη μεσαία τάξη υπογράμμισε ότι επωφελείται από τη μείωση του ΕΝΦΙΑ, τη μείωση των συντελεστών και τα κίνητρα για την ανάπτυξη ενώ ταυτόχρονα δήλωσε επιγραμματικά ότι οκτώ στα δέκα νοικοκυριά βλέπουν ήδη ελάφρυνση.

Ο κυβερνητικός εκπρόσωπος συγκρίνοντας την κυβέρνηση του Κυριάκου Μητσοτάκη σε αντιδιαστολή με την κυβέρνηση Τσίπρα ανέφερε ότι ο κ. Τσίπρας έπαιρνε μέτρα λόγω της αναξιοπιστίας του και ανέφερε χαρακτηριστικά: «Κάθε χρόνο και χωρίς να υπάρχει λόγος είχαμε υπέρβαση των στόχων για να τα μοιράζει ο κ. Τσίπρας ως Άγιος Βασίλης των Χριστουγέννων. Εμείς θέλουμε να μην παίρνει η κυβέρνηση χρήματα από την τσέπη των πολιτών».

Τέλος, ο κυβερνητικός εκπρόσωπος ερωτηθείς για τον υπουργό Ανάπτυξης Άδωνι Γεωργιάδη ανέφερε χαρακτηριστικά: «Δεν θεωρείτε ανθρώπινο να υπάρχουν ανθρώπινες εξάρσεις όταν κάποιος κατηγορείται και μαζί κατηγορείται και η οικογένειά του;»

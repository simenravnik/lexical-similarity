Bulgarian

Мъчително очакване след трагедията в Есекс

Семейства във Виетнам чакат да разберат дали техни близки са сред загиналите

ъв Виетнам няколко десетки семейства са в мъчително очакване, за да разберат дали техните близки не са сред 39-те жертви на хладилния камион в Англия.

Продължава полицейското разследване.

25-годишният Морис Робинсън е обвинен в убийството на 31 мъже и 8 жени, открити в Грейс, Есекс. Освен това му е повдигнато обвинение за нелегален трафик на хора и пране на пари.

След откриването на жертвите, няколко семейства във Виетнам подадоха сигнали за изчезнали техни близки. Представител на VietHome - уебсайт за виетнамци във Великобритания, - заяви, че е предал на разследващите снимките на около 20 души, за които е съобщено, че са изчезнали.

Полицията заяви, че разследва „по-широка конспирация”. Появи се съобщение, че камионът вероятно да е бил част от конвой от три превозни средства, превозващи около 100 души.

Задържани са още четири лица, за които се смята, че са съпричастни към случая.

Първоначално полицията смяташе, че жертвите са китайски граждани. След това се разбра, че те са от Виетнам.

Загиналите са носели „много малко” документи за самоличност, поради което разследващите трябва да разчитат на пръстови отпечатъци, ДНК и отличителни черти като татуировки или белези.

Междувременно бяха изразени опасения относно способността на Обединеното кралство да работи с европейски служители за борба с трафика на хора след Брекзит. От Министерството на вътрешните работи, обаче, заявиха, че Великобритания ще продължи да работи с правоприлагащите органи на ЕС с или без сделка за Брекзит.

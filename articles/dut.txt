Dutch

’Slachtoffers bioscoop Groningen gruwelijk toegetakeld’

GRONINGEN - De twee slachtoffers die zaterdagochtend dood werden aangetroffen in een Pathé-bioscoop in Groningen zijn Gina en Marinus, een ouder echtpaar dat bij het schoonmaakbedrijf Gom werkte. Dat bevestigen meerdere bronnen dicht bij het onderzoek aan De Telegraaf.

Zaterdagochtend werden twee lichamen gevonden in de bioscoop aan het Gedempte Zuiderdiep. Beide slachtoffers zijn door geweld om het leven gekomen, bevestigt de politie. Van de vermoedelijke dader werd een signalement verspreid. Het gaat om de 33-jarige Ergün S.. S. is zondagochtend opgepakt bij een tankstation op zo’n drie kilometer van de bioscoop. Waarschijnlijk is de verdachte zaterdagochtend met de schoonmakers mee het pand ingelopen.

De politie bevestigt dat een man (56) en vrouw (55) zijn omgebracht. Op sociale media stromen de steunbetuigingen voor familie en nabestaanden binnen. Bronnen uit de directe omgeving van de slachtoffers melden dat het echtpaar al langere tijd bij het schoonmaakbedrijf werkt. Ze woonden in Slochteren.

De twee werden op gruwelijke wijze door steekwonden om het leven gebracht. Het lijkt te gaan om een overval waarbij de dader werd betrapt en is doorgeslagen. Bij één van de slachtoffers was de nek doorgesneden. De familie heeft met ontzetting gereageerd. Eén van de slachtoffers werd aangetroffen op de roltrap, het andere slachtoffer lag hoger in het gebouw.

Overigens is verdachte S. eerder in aanraking met justitie gekomen. Hij stond recentelijk nog voor de rechter voor rijden onder invloed van drugs, zo blijkt uit informatie die De Telegraaf in handen heeft. Dat gebeurde vorig jaar in het Groningse Sappemeer.

Verbijstering in Groningen

In de drukke binnenstad van Groningen is zaterdag verbijsterd gereageerd op de gruwelijke vondst van de twee doden. Horecaman ’Oom Willy’ is erg geschrokken, zegt hij, kijkend naar de bioscoop en alle politie-inzet die daar zichtbaar is. „Wat is hier toch gebeurd? Ik heb niks gezien of in de gaten gehad tot de politie kwam.”

Tim van Dellen woont tegenover de bioscoop. „Ik werd wakker van de politie. Onvoorstelbaar. De jongens van de horeca waren onder mij nog tot zeven uur in de ochtend aan het werk. Dit is vreselijk.”

’Kogelvrije vesten en getrokken wapens’

Voor het bioscooppand werden zaterdag hekken met zwarte doeken geplaatst. Het Gedempte Zuiderdiep werd afgezet en het onderzoek was de hele dag bezig. Het duurde tot zaterdagavond totdat de lichamen werden weggehaald.

Kapster Sabrina Schuchard van salon Kapsoones, schuin tegenover de bioscoop: „Ik zag agenten op het dak lopen. Ze hadden hun kogelvrije vesten aan en getrokken wapens.”

Haar collega Rense Alserda heeft in zijn vele jaren in de buurt het een en ander meegemaakt. „Dit is denk ik de zesde moord in de buurt. Afschuwelijk toch weer voor de nabestaanden”, zegt hij hoofdschuddend. „Een aantal jaar geleden was hier vlakbij een roofmoord. En een keer Russische roulette...”

Gemeenteraadslid Marjet Woldhuis van raadsfractie 100% Groningen kwam na het drama ter plekke: „Zoiets heb ik hier in de stad in zes jaar nog nooit meegemaakt”, meldt ze verbijsterd. „Ik ben echt geschokt. Dat zoiets gebeurt in een bioscoop, een plek waar iedereen wel eens zit om een film te kijken. Dit is bizar.”

Parkeergarage

Interparking beheert de parkeergarage onder de Pathé bioscoop. Aanvankelijk werd gemeld dat de doden in die parkeergarage waren gevonden, maar dat bleek later niet het geval. „Wij weten ook nog niet veel meer”, reageert een medewerker. De parkeergarage is inmiddels weer in gebruik

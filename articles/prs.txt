Persian

سفیر آمریکا در بحرین: خواهان جنگ با ایران نیستیم
مجموعه: اخبار سیاست خارجی


‬به گزارش ایسنا، جاستین سیبریل، سفیر آمریکا در بحرین در گفت‌وگو با روزنامه اخبار الخلیج در پاسخ به سوالی درباره حمایت ایران از انصارالله یمن و حمله به پالایشگاه های سعودی و اینکه آیا این مساله بدین معناست که کشورهای حاشیه خلیج فارس باید بر آمریکا تکیه کنند، گفت: آمریکا پایبند به همکاری با شرکای منطقه‌ای خود به منظور تامین صلح و ثبات در این منطقه مهم است، آمریکا در یمن نیز با هم پیمانانش و فرستاده ویژه سازمان ملل در امور یمن تماس دارد تا درگیری های یمن از طریق راه حل مسالمت آمیز پایان یابد و ما بر این باوریم که گفت وگو تنها راه ایجاد یمنی باثبات، یکپارچه، متحد و شکوفا است، همچنین گفت وگو می تواند به فرصت های ایران برای بهره مندی از این درگیری پایان دهد .

وی مدعی شد: ایران وارد برخی فعالیت های تحریک آمیز و غیرقابل پذیرش شده است که ممکن است هدف آن کشاندن منطقه به درگیری باشد، ما وارد درگیری که تنها منجر به افزایش بی ثباتی در منطقه می شود، نخواهیم شد اما همزمان سخت ترین فشارهای اقتصادی را علیه ایران وضع خواهیم کرد تا این کشور سیاست های تهدیدآمیز و بی ثبات کننده علیه همسایگانش را تغییر دهد.

او در رابطه با مساله یمن گفت: آمریکا از گفت وگوی مستقیم میان طرف های درگیر در یمن و همچنین تلاش های فرستاده ویژه سازمان ملل به منظور ایجاد صلح در این کشور حمایت می کند.

سفیر آمریکا در منامه مدعی شد: دلیل مشکلات یمن دخالت های ایران در این کشور از جمله حمایت موشکی از حوثی ها است. ما باید به کمک خود به یمنی ها ادامه دهیم تا جنگ پایان یابد.

وی در رابطه با احتمال وقوع جنگ در منطقه گفت: همانطور که دونالد ترامپ، رئیس جمهور آمریکا بارها تاکید کرد ما خواهان جنگ با ایران نیستیم، هدف ما رسیدن به توافق هسته ای بهتر برای عدم دستیابی ایران به سلاح هسته ای است. ما همچنین تلاش می کنیم که برنامه ایران برای گسترش موشک های بالستیک و پیشرفته را متوقف کنیم و به تلاش این کشور برای ایجاد بی ثباتی و ناامنی در کشورهای منطقه پایان دهیم.

وی در رابطه با راه های مقابله با ایران گفت: ما مجموعه‌ای از تحریم های شدید و همکاری های دفاعی مستحکم برای مقابله با تجاوزها و توطئه های ایران داریم. امیدواریم که همکاری های یکپارچه ایران را قانع کند که مسیر حرکت خود را تغییر دهد.

این دیپلمات آمریکایی در پاسخ به این سوال که باوجود تحریم های شدید واشنگتن علیه تهران اظهارات ترامپ نشان می دهد که وی به دنبال توافق با تهران است، آیا اگر چنین توافقی انجام شود به ضرر کشورهای عربی خواهد بود یا نه گفت: ترامپ به روشنی اعلام کرد که به فشارهای خود علیه ایران ادامه خواهد داد تا این کشور فعالیت های خود را متوقف و در رابطه با توافقی فراگیر با آمریکا مذاکره کند. آمریکا تلاش می کند که یک ائتلاف قوی تشکیل دهد و با تهدیدات ایران در منطقه و جهان مقابله کند تا ایران به فعالیت های بی ثبات کننده خود پایان دهد.
